---
layout: arrangement
title: Vikingetidens Århus
image: /assets/Vikingetiden_arrangementsside.jpg
host: Ved Mogens Frost Tvorup Larsen, cand.mag. i historie
location: Indgangen til Vor Frue Kirke, Frue Kirkeplads 3, Århus
time: Kl. 13.00
price: Gratis for medlemmer. 
---
Århus, Smilets By, er på mange måder så ungdommelig og moderne, at man nemt overser, at der få meter under vores fødder findes rester af en af Nordens ældste byer. Aros, byen ved åens munding, voksede i vikingetiden fra et lille fiskerleje til et centrum for handel, religion og militær magt, og denne udvikling anes i byens gader den dag i dag. Det kan være svært at se i de snørklede gader blandt både moderne tårne af glas, stål og beton og gamle huse, der har stået længere end nogen kan huske. Men hvis man ved, hvad man skal lede efter, så ser vi vikingernes aftryk i hele det gamle Århus.

Foreningens medlemmer inviteres til en frisk gåtur i vikingetidens Århus. Vi vil gå langs vikingernes forsvundne palisader og mærke byens vokseværk, mens vi taler om nogle af de begivenheder, der formede Århus for 1000 år siden.

Gåturen tager 1½-2 timer, alt efter gruppens gangtempo og spørgsmål undervejs. Husk praktisk tøj ift. vejrliget og 30 kr. til en billet til Vikingemuseet på Bispetorvet.

Mogens Frost Tvorup Larsen, cand.mag. i historie, fortæller. Mogens har bl.a. arbejdet med formidling på Moesgaard Museum, og har som forskningsassistent for professor i arkæologi Søren Sindbæk arbejdet dybdegående med bl.a. vikingeborgen Trelleborg samt kortlægning af tidlige middelalderbyer.

Husk tilmelding – max 25 deltagere. 
