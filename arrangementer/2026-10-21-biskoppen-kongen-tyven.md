---
layout: arrangement
---

I perioden 1536-1662 var Silkeborg Slot ikke blot et kongeligt jagtslot, da det også fungerede som det administrative og økonomiske omdrejningspunkt i Silkeborg len, der strakte sig fra den vestjyske hede til de store midtjyske søer. 

Med udgangspunkt i de bevarede regnskaber, inventarbeskrivelser, retsprotokoller og breve til og fra kongen i København tager foredraget os med på besøg på 1500-1600-tallets Silkeborg. 

Her skal vi blandt andet møde den katolske biskop Ove Bille, den jagtglade kong Frederik 2., 21 vildsvin og tyven Christen, hvis grumme skæbne kaster nyt lys over livet på landet i 1600-tallets Midtjylland. 

Vi skal også på besøg i slottets kongelige gemakker og høre om dengang Danmarks kommende konge svævede mellem liv og død i en jagthytte langt ude i skoven.
