---
layout: arrangement
---

Efter afholdelsen af vores sædvanligvis korte generalforsamling vil Lykke Olsen, museumsinspektør ved Nordjyske Museer, under overskriften "Et liv i cirkus” fortælle om, at det indtil for få årtier siden var en stor begivenhed, når et cirkus kom til byen. Sådan er det ikke længere. Mange mener endda, at cirkus er ved at dø. Er det rigtig, eller er det blot ved at skifte form? Og hvordan var det egentlig at være en del af en cirkusfamilie?

De og mange andre spørgsmål satte Nordjyske Museer sig for at undersøge. Lykke Olsen interviewede i 2024 en række danske nuværende og tidligere cirkusdirektører og artister om deres liv i cirkus og om branchen i al almindelighed.

Arbejdet med at indsamle beretninger fra danske cirkus har givet indsigt i mange spændende livshistorier fra en usædvanlig branche, der går flere hundreder år tilbage. Historierne rummer alt fra dyb familieloyalitet, disciplin, kriser, vilde dyr i cirkus, heste i verdensklasse til overvejelser om levevilkårene for cirkus i dag og i fremtiden. Museet har interviewet velkendte navne som Benneweis, Schumann og Berdino, men også mindre kendte – men lige så vigtige – aktører som Arli og Thierry.
