---
layout: arrangement
---

I 1970’erne gennemlevede Århus en social og kulturel forandring, der kom til udtryk i både markante venstrefløjsbevægelser og et blomstrende rytmisk musikmiljø. De to tendenser smeltede sammen i mødet med især samtidens kvindepolitiske musikbevægelse – især de dele af den, hvor kvinder udfordrede mændenes traditionelle monopol på at spille ’elektrisk’ musik. 

Mens byens bedst kendte kvindeband Shit & Chanel holdt politikken ude i strakt arm, forbandt rødstrømpe-orkestret Sonjas Søstre og fagkritiske universitets-kvindebands som bl.a. Røde Wilma feminisme, socialisme og nye musikalske praksisser. Blandingen af musik, politik og orienteringer mod muligheden for gennemgribende samfundsforandring kom særligt markant til udtryk netop i Århus. 

På baggrund af et forskningsprojekt om musikliv og følelsespraksisser i 1970’ernes Århus fortæller Bertel Nygaard, historiker og professor på Aarhus Universitet, om dette næsten glemte forsøg på at forandre verden gennem musikken.

Bestyrelsen opfordrer så mange medlemmer som muligt til at komme netop denne aften, da vi har fornøjelsen af personligt at udlevere årbogen for 2026.
