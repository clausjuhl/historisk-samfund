Tusind års Vestergade

Det er gaden, hvor vikingerne satte deres runesten op og byggede deres første kirker, og det er gaden, hvor købmænd handlede sig stjernerige og byggede deres store gårde. Gaden med de mange køer og svin og høns og ænder. Gaden, hvor man gik i lort til op over anklerne, hvor de første industrifyrster slog sig ned, hvor de flyttede væk igen og efterlod alting i forfald, og hvor nye flyttede til og gjorde det hele fint og muntert.

Vestergade i Aarhus er tusind år gammel, og der er sket så meget her, at man skulle tro det var løgn. Det er det bare ikke. Der var virkelig en købmand i Vestergade, som anlagde en have så stor som en park med kunstige ruiner og kunstige kilder med vin i stedet for vand. Der var virkelig en børstenbinder og en maler, som blev Danmarkshistoriens største mordere. Der var virkelig en plan om at rage hele skidtet ned og erstatte det med en motorvej og et elleve etagers betonhus bygget ind i den fine gamle kirke. Det og meget mere vil jeg fortælle om – og vi skal også se nogle fine billeder fra Vestergade.
